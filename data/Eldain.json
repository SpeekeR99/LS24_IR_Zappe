{
    "title": [
        "Eldain"
    ],
    "toc": [],
    "h1": [],
    "h2": [
        "Eldain",
        "Základní informace",
        "Dodatečné informace",
        "Výskyt",
        "Život",
        "\nOsobnost",
        "Galerie"
    ],
    "h3": [
        "Frakce",
        "Profese",
        "Stav",
        "Rasa",
        "Ve hře"
    ],
    "content": [
        "Eldain\nZákladní informace\nFrakce\nScoia'tael\nProfese\nZbojník\n\nObchodník\n\nDodatečné informace\nStav\nZesnulý (zabit armádou Meve)\nRasa\nElf\nVýskyt\nVe hře\nThronebreaker\nEldain byl elfský vůdce Scoia'tael v Trouchnivém lese v Dolním Aedirnu v době Druhé války s NIlfgaardem.\n\n“\tNašlapuj opatrně, teď jsi v mém lese.\t”\n\n\n—Eldain, Thronebreaker\n\nŽivot\n\nEldain byl vůdcem skupiny Scoia'tael v Aedirnu, v době druhé války Severních království. Před vstupem do jednotek Scoia'tael byl obchodníkem nedaleko Gulety. Radikalizoval se až po té, co byla jeho rodina povražděna při pogromu roku 1246.\n\nRoku 1267 se jeho skupina střetla s armádou královny Meve na elfském pohřebišti Caedva Gaenvid. Královna Meve se svým vojskem zrovna mířila do Aldersbergu, aby pomohla králi Demavendovi III z Aedirnu porazit nilfgaardské vojáky.\n\nNejprve Eldainovy jednotky unesly a popravily tři průzkumníky královniny armády, poté zaútočil s celým komandem na její armádu. Nakonec se však Meve, královně Lyrie a Rivie, podařilo Eldaina s jeho vojáky porazit. Než Eldain zemřel, vyslovil prosbu, aby královna nechala jeho mrtvolu pohřbít.\n\nPokud se Meve rozhodne jeho prosbu ignorovat: Meve neměla s umírajícím elfem ani špetku soucitu a jeho tělo nechala napospas červům a vránám.\nPokud se Meve rozhodne jeho prosbu vyslyšet: Ačkoli Eldain soucit s Meveninými průzkumníky neměl, ona s jeho pohřbem souhlasila.\n\nOsobnost\n“\tEldainův příběh je jedním z mnohých – bohužel. Byl to elf, který se snažil žít poklidně mezi lidmi, a jako mnozí před ním si rychle uvědomil, že je to nemožné. I když budeš dělat neviditelného a polkneš svou hrdost, dojde-li k překvapivé bouřce, nemoci či potratu, musí se najít viník, někdo, kdo za to může. Tak totiž lidé uvažují, nemůžou pochopit, že se věci prostě dějí, potřebují obětního beránka a většinou to padne právě na elfy. Pak přijde na řadu bití, znásilňování, pogromy. To se opakuje zas a zas. Eldain čelil volbě: mohl utéct, nebo bojovat. A rozhodl se to všem spočítat.\n\n\nBylo mu jasné, že to pro něj znamená konec – v konečném výsledku tak skončí všichni elfové –, ale rozhodně se nehodlal vzdát snadno. Zítra, za měsíc, nebo příštího jara zemře, ale může přežívat ve vzpomínkách lidí, stát se jejich noční můrou, stát se tím, jehož jméno budou pouze šeptat, strašit jím své děti. Takový pomník je přeci trvalejší než ten z bronzu.\n\n\nVěděl, jak ve svých nepřátelích vzbuzovat strach. Jeho bojovníci s pomalovanými obličeji za sebou zanechávali zmrzačená těla svých umučených obětí, aby se každý mohl podívat, s kým mají tu čest. Dokázali udeřit ze stínů hlubokých prastarých lesů, jejich postavy byly v ranní mlze sotva znatelné a šípy napuštěné jedem přilétaly zdánlivě odnikud.\n\n\nTi, co s Eldainem opravdu promluvili a přežili, přísahali, že není žádnou krvežíznivou bestií, jak se o něm povídá. Vystupoval prý klidně, mluvil jemným hlasem a miloval hudbu. Jeden zajatý trubadúr si dokonce před smrtí u Eldaina vyprosil, aby si mohl naposledy zahrát na flétnu, a skrytě doufal, že libozvučnost nástroje ho obměkčí. Eldain jeho prosbu vyslyšel a naslouchal jeho písni. Okouzlen nádhernou hudbou pak po doznění posledního tónu trubadúrovi dlouho aplaudoval. Potom ho nechal zaživa stáhnout z kůže.\n\n\t”\n\n\n—Překlad, Manažer komunity junior\n\nGalerie\nKoncept pro hru Thronebreaker"
    ]
}