{
    "title": [
        "Gerd"
    ],
    "toc": [],
    "h1": [],
    "h2": [],
    "h3": [],
    "content": [
        "Gerd byl legendární zaklínač a dobrodruh ze Školy medvěda.\n\nPrvní zmínky o něm jsou v souvislosti s tím, že odmítl zakázku Heleny Lang-Hare, dědičky vévodství Lukomoří, na zabití jejího vlastního otce, který měl uzurpovat trůn, čímž si vysloužil její hněv. Vydala na něj zatykač a vypsala odměnu na jeho dopadení či smrt ve výši 300 lukomořských denárů. Gerd před pronásledováním uprchnul na Skellige, kde se velmi rychle sblížil se zdejším obyvatelstvem, když zabil draka žijícího poblíž elfských ruin na pobřeží Ard Skellig. Poté ho Jorgen Železná ruka pověřil, aby zabil také sirény, které útočily na lidi v jeskyni v severozápadní části Spikeroogu.\n\nZaklínač však nejdříve odplul na An Skellig a zde vstoupil do služeb jarla Torgiera Rudého z klanu Tuirseach jako velitel jeho osobní stráže. Osobně se spřátelili, chodili spolu na lov a pořádali hostiny. Jarl ho jednoho dne požádal, aby je zbavil strigy, která si udělala doupě v rozvalinách hradu Etnir. Gerd zakázku přijal, s tím, že nejdříve musí splnit svou předchozí smlouvu a zabít sirény. Torgier mu dal měšec plný mincí a do služeb Olvena, který jej měl doprovázet a v případě potřeby bojovat po jeho boku, Gerd jarlovi na oplátku a jako příslib návratu svěřil nákresy své zbroje. Na Spikeroogu pobil pomocí své kuše všechny sirény a vydal se do krčmy poblíž Fyresdalu na Ard Skellig, kde si od Jorgena vyzvedl odměnu a strávil tam noc popíjením, vyprávěním příběhů a hraním gwintu s hostinským, s nímž prohrál polovinu své odměny a také nákres na ocelový meč. Později hostinec napadl rytíř Šalimir, který byl vyslán z Lukomoří, aby po Gerdovi pátral. Spolu se svými muži ho vypálili, Gerd však uprchl a vydal se do pevnosti Etnir za strigou. Tam ho pronásledovatelé dostihli, avšak zaklínač pět z nich zabil a rytíře smrtelně zranil. Přišel sice o nákres na stříbrný meč, ale podařilo se mu vrátit na hrad Tuirseach.\n\nMezitím při jednom z nájezdů na pevninu pronikly jarlovy lodě po řece Albě až k hlavnímu městu císařství Nilfgaard a napadli jej. V odvetě za tento nájezd připlula k jarlovu sídlu na An Skellig nilfgaardská flotila a pomocí katapultů jeho hrad zničila. V troskách zahynul i Gerd. Po jeho působení na Skellige se zde nachází množství nákresů na výrobu zbraní a zbroje Školy medvěda, po nichž na pokyn profesora Atimsteina pátral Ibrahim Savi, pomocná vědecká síla Fakulty přírodovědné na Oxefurtské akademii."
    ]
}