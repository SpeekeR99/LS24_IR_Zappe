{
    "title": [
        "Letho z Gulety"
    ],
    "toc": [
        "Obsah\n1\tZaklínač 2: Vrahové králů\n1.1\tStopování divokého honu\n1.2\tKrálovrah\n2\tZaklínač 3: Divoký hon\n3\tVidea"
    ],
    "h1": [],
    "h2": [
        "Letho z Gulety",
        "Ostatní",
        "Obsah",
        "Zaklínač 2: Vrahové králů",
        "Zaklínač 3: Divoký hon",
        "Videa"
    ],
    "h3": [
        "Jméno",
        "Přezdívka",
        "Výskyt",
        "Stopování divokého honu",
        "Královrah"
    ],
    "content": [
        "Letho z Gulety\nJméno\nLetho\nPřezdívka\nKrálovrah\nOstatní\nVýskyt\nZaklínač 2: Vrahové králů\n\nZaklínač 3: Divoký hon\n\nLetho z Gulety je zaklínač ze Školy zmije a královrah, který dává přednost cestování ve společnosti svých druhů, bratrů Auckese a Serrita.\n\nObsah\n1\tZaklínač 2: Vrahové králů\n1.1\tStopování divokého honu\n1.2\tKrálovrah\n2\tZaklínač 3: Divoký hon\n3\tVidea\nZaklínač 2: Vrahové králů\nStopování divokého honu\n\nKdyž se Geraltovi z Rivie podařilo vrátit do světa živých (po skončení knižní série), Letho a další tři členové Školy zmije pomáhali Geraltovi stopovat Divoký hon. Chtěli z moci Honu osvobodit Geraltovu přítelkyni, čarodějku Yennefer. Když se podařilo Yennefer osvobodit, Letho se o zraněnou a vysílenou čarodějku staral, zatímco Geralt musel zaujmout v Honu její místo. \n\nJeště předtím než však Letho Geraltovi pomohl se stopováním Divokého honu, byl Geraltem zachráněn před příšerou, jež měla velmi silný jed, který by nikdo nepřežil. Lethovi se však přežít podařilo a na oplátku pomohl zaklínači ze Školy vlka nalézt čarodějku Yennefer.  \n\nNa animaci Geraltových vzpomínek ve hře Zaklínač 2 je Letho vidět  s Geraltem při setkání s Honem u Stromu oběšenců. Společně s Lethem jsou v pozadí vidět i další tři zaklínači ze Školy zmije.\n\nKrálovrah\n\nNilfgaardský císař Emhyr var Emreis slíbil Lethovi a dalším zbývajícím zaklínačům ze Školy zmije, že školu obnoví, pokud pro něj zabijí co nejvíce králů Severních říší. Kromě Letha to byli Auckes, Serrit a další zaklínač neznámého jména, který zahynul během pokusu o zavraždění temerského krále Foltesta.\n\nZaklínač Letho zabíjí aedirnského krále Demawenda.\n\nLethovou první úspěšnou vraždou bylo zavraždění krále Aedirnu Demawenda, kterého zabil během jeho plavby společně s čarodějem a osobními strážci. Další naplánovanou vraždou je atentát na temerského krále Foltesta, který uskuteční během obléhání hradu La Vallete, jehož se král osobně účastní v doprovodu zaklínače Geralta z Rivie, který mu dělá osobního strážce. Letho převlečený za kněze ukončí králův život krátce poté, co se společně pomodlí, poté pohlédne do očí Geraltovi, který již nemůže smrti vladaře zabránit a vyskočí z okna. Geralt starého známého střetl poprvé od ztráty paměti. V útěku z hradu mu pomáhá skupina Scoia'tael vedená elfem Iorvethem, kterého se později pokusí zradit a zabít.\n\nBěhem dalšího setkání s Geraltem se spolu utkají v souboji, který Letho vyhrává. Připomene Geraltovi, jak se poprvé setkali a taktéž mu odhalí svoji totožnost, kterou Geralt kvůli ztrátě paměti neznal, nechává jej na živu a prchá do nedaleké obchodní stanice Flotsam, ve které hodlá unést čarodějku a s její pomocí se odteleportovat do blízkosti svého dalšího cíle. Během únosu smrtelně zraní elfa Cedrika a poté unese čarodějku Triss Ranuncul.\n\nZaklínač Letho vyčkává na příchod Geralta z Rivie uvnitř zřícenin Loc Muinne.\n\nPozději vysílá své společníky Auckese, Serrita zabít kaedwenského krále Henselta, který je tou dobou na válečném tažení. Když zjišťuje, že jsou jeho společníci zabiti během pokusu o vraždu, vyráží do Loc Muinne, kde má dojít k vyvrcholení všech nedávných události v Severních královstvích. V Loc Muinne se znovu střetne se zaklínačem Geraltem, který po dlouhém rozhovoru rozhodne, zdali bude jeho život zpečetěn smrtí nebo jej i přes všechny vraždy králů nechá odejít.\n\nZaklínač 3: Divoký hon\n\nLetho se objevuje ve hře Zaklínač 3: Divoký hon pouze pokud přežije události ve druhém díle, v opačném případě se s tímto zaklínačem ze školy Zmije nesetkáte.\n\nCísař nesplnil slib, který dal Lethovi a poslal na něj zabijáky. Když jim Letho s Geraltovou pomocí unikl, mohl se po boku zaklínačů ze Školy vlka zúčastnit obrany hradu Kaer Morhen před Divokým honem. Po úspěšném odražení honu dostal Letho na výběr. Buď na Kaer Morhen zůstat, nebo si najít jiné útočiště.\n\nVidea\n\nThe Witcher 3 Wild Hunt - Letho Cameo Ghosts of the Past Quest"
    ]
}