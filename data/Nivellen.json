{
    "title": [
        "Nivellen"
    ],
    "toc": [],
    "h1": [],
    "h2": [
        "Poznámky",
        "Galerie",
        "Reference"
    ],
    "h3": [],
    "content": [
        "Nivellen\n\nNivellen je \"netvor\" vystupující v knižní verzi Zaklínače, přesněji v povídce Zrnko pravdy z knihy Poslední přání. Žije poblíž redanského města Murivel. Postavu má zhruba lidskou, ale hlava patří chlupatému monstru - jakémusi kříženci mezi medvědem, kancem a lvem. Kvůli jeho vzhledu se mu říká také Zrůda nebo Klekták a v širokém okolí jeho panství jím straší děti. Spolu s ním skončil prokletý i jeho dům, který jako by žil vlastním životem a plní všechny jeho rozkazy. [1]\n\nProkletí ho ovšem změnilo pouze navenek, skutečného \"netvora\" (jako jsou například vlkodlaci) z něj neudělalo. Stříbro mu nevadí a bez potíží vzal do ruky Geraltův medailon. Zvířata, včetně jinak plaché kobyly Klepny, ho mají ráda. Zaklínač Geralt z Rivie do jeho sídla zabloudil náhodou. Nivellen ho původně uvítal jako každého jiného hosta, tedy řevem a strašením, ale když si všiml, že se ho zaklínač vůbec nebojí, pozval ho dál.\n\nNa dvoře jeho domu rostou vzácné modré růže z Nazairu, které přilákaly spoustu pocestných.\n\nK nemalému překvapení zaklínače se ovšem Nivellen nechce vrátit do své původní podoby. Vyhovuje mu \"koňské zdraví\" a fyzická zdatnost, kterou má jako netvor. Ale naproti tomu stojí jeho obavy, že by se skutečně časem mohl netvorem stát nejen navenek, ale i uvnitř.\n\nVarování - Spoiler : Následují zásadní informace o ději, které mohou prozradit příběhové zápletky.\n\nO dvanáct let dřív býval typický panský synek: obtloustlý a nijak zvlášť mile vychovaný. Jeho otec i děd byli ten typ bohaté sorty, který ke svému jmění přišel přepadáním kupců a vymáháním výpalného z okolních vesnic. Ale jeho dědeček byl od doby, co ho někdo přetáhl řemdihem po hlavě, slintající dement, takže v momentě, kdy otce skolil nějaký chrabřejší pocestný, musel Nivellen (tehdy ještě jako malý chlapec) začít vést rodinnou bandu hrdlořezů sám.\n\nTa pod jeho vedením-nevedením dost zvlčila a začala provádět i věci, které i její předchozí velitel považoval za amorální. Pro Nivellena věci vyvrcholily tím, že spolu se svými lidmi pod Mirtem vydrancovali kapli Kultu lvohlavého pavouka a znásilnili tamní kněžku. Ta ho proklela s tím, že jako netvor byl neměl pobývat v lidské podobě.\n\nZa pár dnů se projevy uhranutí objevily - z Nivellena se stala zubatá bestie, která v návalu paniky pobila několik svých mužů. Všichni ostatní obyvatelé domu utekli, včetně domácích zvířat (tedy až na tetčina papouška, kterého trefil šlak). Netvor se dlouho bál vystrčit čumák v domnění, že se vrátí rozzuřený dav a přijde ho jako správnou obludu zaživa upálit.\n\nNakonec se osmělil a zkusil zlomit kletbu tak, jako to slyšel v pohádkách - polibkem/láskou krásné panny. Takových se kupodivu nenašlo málo. Nivellenův otec nashromáždil malé jmění, takže otcové rádi přiváděli jejich dcery k Nivellenovým branám. I dcery samotné ho nejpozději po krátkém čase samy přijaly. Kletby ho sice nezbavily (a to se některé snažily dost důkladně), ale sám Nivellen o její zlomení nakonec ztratil zájem. Postupně si zvykl na svou novou podobu a dokonce mu začala vyhovovat víc, než ta stará.\n\nŽádná z jeho nápadnic s ním ale nakonec nezůstala. Po nějakém čase stráveném v pohodlí a luxusu Nivellenova sídla se všechny vrátily domů. Až na tu poslední.\n\nBohužel pro něj, právě z té, černovlásky Vereeny, se vyklubala bruxa. Poté, co Nivellen zjistil, že ho pomalu vysává (byť ho svým pokrouceným způsobem skutečně milovala), ji spolu s Geraltovou pomocí sám zprovodil ze světa. To, že dokázal obětovat svoji lásku, se nakonec ukázalo jako klíč ke zlomení jeho kletby.\n\nKonec spoileru.\nPoznámky\nJak postava Nivellena, tak celá povídka jsou zjevně inspirované starou lidovou pohádkou o panně a netvorovi/krásce a zvířeti.\nZdi Nivellenovy jídelny jsou pokryté trofejemi, z nichž nejvýraznější je starý a odraný skalní drak, kterého údajně skolil Nivellenův dědeček.\nGalerie\nReference\n↑ Nivellen: Kdo je prokletý muž z Redanie?"
    ]
}